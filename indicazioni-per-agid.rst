Indicazioni per AGID
====================

Il tavolo di lavoro ha identificato, anche sulla base dei risultati di una
rilevazione condotta nell’ambito delle organizzazioni coinvolte nei lavori (vedi
paragrafo 1.1), quali, tra le esigenze delle amministrazioni pubbliche sul tema
della sicurezza nel procurement ICT, potrebbero essere soddisfatte da una
struttura centrale di indirizzo, supporto e mediazione quale l’AGID.

Nei paragrafi che seguono vengono elencati i compiti che l’Agenzia potrebbe
svolgere in modo istituzionale, eventualmente formalizzandoli in una futura
edizione del Piano Triennale.

Presidiare la tematica “sicurezza nel procurement ICT”
------------------------------------------------------

Il presente documento, come detto, si configura come una delle linee guida AGID
ai sensi dell’art. 71 del CAD, ed ha pertanto la valenza giuridica prevista dal
Codice stesso.

L’Agenzia è responsabile della manutenzione e dell’aggiornamento di questo
documento, con modalità e tempistica da definirsi, comunque in coerenza con le
prescrizioni dell’art. 71 del CAD.

Almeno per i primi 6 mesi dalla pubblicazione di questo documento, l’AGID ne
promuove la diffusione e il recepimento. Ciò avverrà tramite seminari,
presentazioni ed eventi per illustrarne il contenuto alle amministrazioni. Sarà
fornito anche un supporto a richiesta, ad esempio tramite una casella di posta
elettronica, presidiata da AGID, per spiegazioni e chiarimenti sui contenuti del
documento.

Al termine del primo periodo, le domande/risposte raccolte formeranno una FAQ o
la base per altri strumenti automatici di supporto per le amministrazioni, che
saranno messi a disposizione su una pagina specifica del sito web di AGID,
dedicata appunto al tema della sicurezza nel procurement ICT. Inoltre i
riscontri ottenuti nel primo periodo saranno utilizzati per una revisione del
documento (in particolare, per estendere e modificare l’appendice A, che al
momento contiene solo alcuni esempi, e che dovrebbe invece diventare una sorta
di “massimario”per i requisiti di sicurezza nei capitolati).

AGID monitorerà l’applicazione delle linee guida con un questionario annuale
indirizzato – a campione – alle amministrazioni, ove verranno richieste
informazioni sugli strumenti adottati e sui risultati conseguiti.

Veicolare best practice tra le PA
---------------------------------

Come anticipato al paragrafo 2.1.2, AGID fungerà da punto di raccolta e
diffusione di casi di studio - tratti dalle esperienze positive e negative delle
amministrazioni - sul tema della sicurezza nel procurement ICT.

Sarà creato un Forum, moderato da AGID, cui le amministrazioni si potranno
iscrivere e postare la loro esperienza, le criticità che hanno riscontrato, le
soluzioni che hanno adottato, le scelte cui sono pervenute. AGID supervisionerà
il Forum, approverà i contributi delle amministrazioni, eventualmente
effettuando opportune azioni a tutela della privacy e della libera concorrenza
(es. rimozione di nomi e marchi di prodotti), deriverà statistiche e trend.

AGID metterà in contatto amministrazioni con esigenze e problematiche simili
(ove l’Agenzia ne venga a conoscenza e le suddette amministrazioni offrano
disponibilità) eventualmente partecipando agli incontri tra le amministrazioni
interessate o mediando in posizione di terzietà.

Il Forum, come le FAQ, un archivio di modelli contrattuali, e altri strumenti di
collaboration, saranno resi disponibili per l'accesso sul sito istituzionale
dell'Agenzia, in una pagina dedicata alla sicurezza nel procurement ICT.

Introdurre la tematica nei pareri
---------------------------------

I pareri resi da AGID sui contratti pubblici ai sensi dell’art. 14bis comma 2
lettera f) del CAD diverranno anche uno strumento di verifica e ausilio alle
amministrazioni per il recepimento delle indicazioni delle Linee Guida sulla
sicurezza nel procurement ICT.

A oggi i pareri, oltre alla tradizionale valutazione di congruità
tecnico-economica, contengono anche uno specifico paragrafo dedicato alla
coerenza tra le caratteristiche dell'iniziativa in esame e le indicazioni del
Piano Triennale (es. uso delle piattaforme immateriali, sviluppo applicativo
anche sotto forma di API, riuso e apertura delle basi dati, ...). Allo stesso
modo, sarà introdotto nei pareri un paragrafo "Sicurezza nel procurement". In
tale paragrafo, l'iniziativa in esame verrà analizzata e classificata in base
alla rispondenza ai criteri metodologici e procedurali definiti nelle Linee
Guida; in caso di non rispondenza o di rispondenza parziale a detti criteri, il
parere suggerirà opportune modifiche all'iniziativa in esame per garantire un
livello minimo di sicurezza non solo all'iniziativa stessa, ma più in generale
alla linea progettuale e ai servizi istituzionali dell'amministrazione cui
l'iniziativa afferisce.

Questa innovazione nei pareri sarà presentata tramite una specifica circolare
AGID, ove verranno schematizzate le informazioni sul tema della sicurezza che
l'amministrazione dovrà inserire nella richiesta di parere, ad esempio una
check-list che elenchi come vengono applicate nell’iniziativa in esame le
indicazioni delle Linee Guida.

Introdurre la tematica nel monitoraggio
---------------------------------------

In termini complementari al punto precedente, la tematica sicurezza sarà
introdotta anche nelle attività di monitoraggio dei contratti ai sensi dell’art.
14bis comma 2 lettera h) del CAD. Com'è noto, il monitoraggio rappresenta
un'attività strumentale al governo dei progetti pubblici, e si raccorda con i
pareri costituendone una sorta di prosecuzione temporale (i pareri intervengono
in fase ex-ante, mentre il monitoraggio avviene in itinere ed ex-post alle
iniziative delle amministrazioni).

Il monitoraggio, peraltro, ha una visibilità sui progetti delle PA che può
essere superiore a quella dei pareri: le circolari AGID sul monitoraggio
indirizzano infatti le seguenti amministrazioni:

-  amministrazioni centrali dello Stato;

-  regioni e provincie autonome e gli enti a loro collegati, ovvero enti
   pubblici vigilati ai sensi degli art. 22, c. 1, lettera a); art. 22,
   c. 2, 3 del D.Lgs. 33/2013);

-  ASL, Aziende Ospedaliere e ospedali universitari;

-  città metropolitane.

La normativa prevede inoltre che siano sottoposti a monitoraggio le iniziative
che, indipendentemente dalle dimensioni economiche:

-  si riferiscano a servizi che interessino la sicurezza dello Stato, la
   difesa nazionale, l'ordine e la sicurezza pubblica, lo svolgimento di
   consultazioni elettorali nazionali ed europee;

-  abbiano un rilevante impatto sotto il profilo organizzativo o dei
   benefici che si prefiggono di conseguire;

-  che l’Agenzia ritenga necessario sottoporre a monitoraggio.

Sulla base di quanto sopra, si ritiene che il monitoraggio costituisca uno
strumento efficace per la verifica della sicurezza nel procurement ICT. Si
propone di inserire, tra l’elenco degli indicatori di monitoraggio, uno o più
indicatori specifici sul tema sicurezza nel procurement, e di aggiornare di
conseguenza gli schemi di RAC (rapporto di avanzamento, di chiusura, relazione
ex post).

Adeguare la tempistica delle gare Consip a esigenze di sicurezza
----------------------------------------------------------------

Presidiare la tematica della sicurezza significa anche verificare che siano
costantemente disponibili, per le amministrazioni, adeguati (e sicuri) strumenti
di acquisizione di prodotti e servizi ICT.

A tale scopo, AGID propone di tener conto anche di questo obiettivo nel
pianificare, di concerto con la Consip, la tempistica delle gare che interessano
sistemi e progetti critici sotto l’aspetto della sicurezza, evitando ad esempio
situazioni in cui convenzioni e/o accordi quadro siano esauriti e i successivi
non siano ancora disponibili perché le relative gare sono ancora da aggiudicare.

.. discourse::
   :topic_identifier: 9704
