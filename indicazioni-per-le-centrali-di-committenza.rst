Indicazioni per le centrali di committenza
==========================================

Si premette che le indicazioni elencate nei paragrafi precedenti si applicano,
in generale, anche alle centrali di committenza. In particolare, le azioni AP2,
AP3 e AP4 sono da ritenersi obbligatorie, per le centrali di committenza, quando
queste svolgano iniziative di acquisizione ICT nell’interesse di Ministeri, Enti
centrali, Regioni e città metropolitane.

In aggiunta, si ritiene che le centrali di committenza, per il ruolo che hanno
nelle acquisizioni pubbliche di beni e servizi, possono fungere da enti
attuatori di miglioramenti/evoluzioni per gli aspetti di sicurezza delle
forniture ICT. Anche sulla base dei risultati della rilevazione citata al
paragrafo precedente, si propone alle centrali di committenza di:

-  instaurare una collaborazione con il CVCN per il recepimento
   tempestivo, nelle gare curate dalle centrali di committenza, delle
   raccomandazioni in materia di sicurezza ICT;

-  inserire clausole di compliance alle indicazioni in materia di
   sicurezza sulle gare in corso che passi attraverso anche i comitati di
   governo (per le gare che li prevedono);

-  prevedere, per le gare che comprendono gestione di sistemi o
   fornitura di servizi di sicurezza, non solo flussi informativi sugli eventi
   critici verso l’amministrazione contraente, ma anche verso il CERT-PA e gli
   altri organismi a presidio della sicurezza cibernetica;

-  per le gare che prevedono centri servizi o servizi web, qualora si
   ritenga applicabile la misura, verificare la sicurezza tramite vulnerability
   assessment e penetration test. Il governo di queste verifiche potrebbe essere
   a cura di un organismo centrale (CVCN, CERT-PA, altri) in collaborazione col
   comitato di governo della fornitura;

-  sensibilizzare i fornitori al fine di anticipare le tendenze e le
   possibili problematiche di sicurezza che possono presentarsi (consultazioni
   di mercato mirate alla sicurezza);

-  costruire, in accordo con ANAC, un elevato livello di cultura e
   formazione delle Commissioni di valutazione delle gare in ambito sicurezza
   (vedi paragrafo 2.2.4);

-  svolgere un ruolo di omogeneizzatore/armonizzatore degli approcci di
   sicurezza e delle tecnologie di sicurezza erogati nell’ambito delle forniture
   della PA.
